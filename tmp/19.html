<h1>кремль атакували два дрони, але доказів причетності України немає – аналіз CNN</h1><br><img style='max-width: 100%;' src='http://s.mind.ua/img/forall/a/202568/79.jpg'><br><p style='background: #eee; padding: 8px; margin-top: 10px;'>Пожежу спричинив тільки перший дрон, другий вибухнув у повітрі<br clear="all"></p><p>
	Кремль не надав жодних доказів на підтвердження заяви російського уряду в середу про те, що Україна скоїла замах на життя президента владіміра путіна за допомогою дрона.</p>
<p>
	Експерти телеканалу CNN проаналізували відео, на яких зображено інцидент з безпілотниками, але не знайшло жодних доказів причетності України.</p>
<p>
	Ось що наразі відомо CNN про те, як розвивалися події.</p>
<p>
	Відео, на якому видно дим над Кремлем, з’явилося на місцевому Telegram-каналі о 2:37 ночі за місцевим часом у середу. Перші повідомлення про інцидент у російських державних ЗМІ ТАСС і “РИА Новости” з'явилися близько 14:33 – тобто приблизно через 12 годин.</p>
<p>
	Невдовзі після появи перших повідомлень у ЗМІ в соцмережах почало поширюватися ще одне відео, яке демонструє момент вибуху безпілотника над Кремлем. На відео безпілотник летить до куполоподібного даху будівлі, після чого відбувається невеликий вибух.</p>
<p>
	На цьому відео двоє людей лізуть на купол, тримаючи ліхтарики, і видно, як вони пригинаються прямо перед моментом вибуху. Люди, які піднімаються на купол, відсутні на першому з цих відео, але з’являються на другому, що свідчить про те, що вони реагували на пожежу, спричинену першим дроном, у той час, коли з’явився наступний дрон.</p>
<p>
	CNN проаналізував відео, на яких видно, що два окремі безпілотники летіли з різних напрямків з інтервалом у кілька хвилин один за одним, на основі часу, який відображається на годиннику на Спаській вежі неподалік. Перший дрон був помічений над Кремлем о 2:27 ночі за місцевим часом. Він вибухнув над Сенатським палацом, після чого на його даху спалахнула пожежа.</p>
<p>
	Другий дрон був зафіксований о 02:43, його уламки впали на територію Кремля. У той час як перший безпілотник спричинив пожежу у верхній частині купола, другий натомість вибухнув у повітрі.</p>
<p>
	Речник Кремля Дмітрій Пєсков не згадав про інцидент у середу під час розмови з журналістами близько 12:30 за місцевим часом, приблизно за дві години до появи повідомлень у ЗМІ, що свідчить про те, що інцидент, можливо, намагалися приховати.</p>
<p>
	Україна заперечує будь-яку відповідальність за ймовірну атаку, а радник президента України Михайло Подоляк заявив CNN, що Україна «не має нічого спільного з атаками безпілотників на Кремль».</p>
<p>
	Бекграунд. Нагадаємо, президент Володимир Зеленський відреагував на звинувачення москви, зазначивши, що Україна воює на своїй території і захищає свої села і міста.</p><br><a href="https://mind.ua/news/20256879-kreml-atakuvali-dva-droni-ale-dokaziv-prichetnosti-ukrayini-nemae-analiz-cnn" target="_blank">Джерело</a>