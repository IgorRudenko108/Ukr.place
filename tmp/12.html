<h1>ОНОВЛЕНО: Уночі ворог атакував Україну 24 ударними дронами</h1><br><img style='max-width: 100%;' src='http://s.mind.ua/img/forall/a/202568/84.png'><br><p style='background: #eee; padding: 8px; margin-top: 10px;'>Сили оборони збили 18 «шахідів»<br clear="all"></p><p>
	ОНОВЛЕНО о 9:30:</p>
<p>
	КМВА уточнює, що внаслідок збиття дронів у Шевченківському, Печерському та Подільському районі столиці навколо приблизно 10 будинків упали уламки. Через це частково пошкоджені припарковані автомобілі та дорожнє покриття. Інформації про потерпілих громадян немає.</p>

<p>
	Уночі ворог атакував Україну 24 ударними дронами типу «Shahed-136/131».</p>
<p>
	Про це повідомляє командування Повітряних сил ЗСУ.</p>
<p>
	Дрони запускали з північного напрямку та з півдня – східного узбережжя Азовського моря. Сили оборони змогли збити 18 ударних дронів, а також знищили один розвідувальний. Для цього застосували зенітне ракетне озброєння, авіацію та мобільні вогневі групи у зонах відповідальності повітряних командувань «Південь» і «Центр».</p>
<p>
	У Київській міській військовій адміністрації наголошують, що в повітряному просторі Києва сили протиповітряної оборони знищили всі ворожі ракети й безпілотники. Уламки одного з дронів виявили в житловій забудові Шевченківського району столиці, однак загалом атака пройшла без постраждалих і без суттєвих пошкоджень інфраструктури.</p>
<p>
	За даними ОК «Південь», по Одесі ворог спрямував 15 ударних дронів, з яких 12 – збили. Ще 3 дрони вдарили по гуртожитках одного з навчальних закладів. Пожежу ліквідували, а люди не постраждали.</p>
<p>
	Бекграунд. Раніше Mind повідомляв, що російські ЗМІ заявили про атаку двох українських безпілотників на кремль. В ОП спростували причетність України до інциденту й пояснили, що так росія виправдовує підготовку майбутніх терактів.</p><br><a href="https://mind.ua/news/20256884-onovleno-unochi-vorog-atakuvav-ukrayinu-24-udarnimi-dronami" target="_blank">Джерело</a>