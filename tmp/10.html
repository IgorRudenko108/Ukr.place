<h1>Від кризи до розвитку: Індонезія як приклад відновлення для України</h1><br><img style='max-width: 100%;' src='http://s.mind.ua/img/forall/a/202567/34.jpg'><br><p style='background: #eee; padding: 8px; margin-top: 10px;'>Які кроки потрібні і які реформи їх забезпечать<br clear="all"></p><p>
	2004 року в Індонезії стався підводний землетрус магнітудою 9,0 балів, який спричинив цунамі. Тодішня катастрофа стала одним із найбільших стихійних лих у сучасній історії. Хвилі охопили Індійський океан, сягнувши та зруйнувавши прибережні зони аж до Східної Африки. Найбільших руйнувань зазнала індонезійська провінція Ачех – збитки становили $4,5 млрд. Через коливання інфляції та велику необхідність відновлення потреба в коштах зросла до $7 млрд. Внаслідок цунамі загинули понад 220 000 людей у 14 країнах, більш як 160 000 із них були мешканцями провінції Ачех. Список жертв розширився через відсутність їжі, чистої води та медичної допомоги. Гуманітарні працівники не завжди могли доставити продовольство у віддалені райони, де дороги були вщент зруйновані. Однак майже за 5 років пошкоджену інфраструктуру Ачеху вдалося відновити й навіть поліпшити. Люди змогли повернутися до осель, відбудованих на місці старих поселень. Відновлення житла стало найважливішим видом допомоги, яку отримували люди.</p>
<p>
	У чому полягав успіх швидкого й ефективного відновлення Індонезії? Чи може він бути релевантним для України, попри відмінність характеру трагедій, розповіла Mind комунікаційна менеджерка Інституту аналітики та адвокації Марія Мигаль.</p>

	Хто керував відбудовою?
<p>
	Після катастрофи були проведені серйозні заходи з реконструкції та відновлення Ачеху та Ніасу. Деякі з них офіційно координував уряд Індонезії, інші були здійснені міжнародними донорами й місцевими неурядовими організаціями.</p>
<p>
	Для втілення довгострокової стратегії відновлення у квітні 2005 року президент видав акт про заснування Агентства з реконструкції та реабілітації Ачеху й Ніасу. Основними завданнями агентства були координація розподілу бюджетів із національних та іноземних джерел, а також забезпечення прозорості й підзвітності процесу впровадження планів відновлення.</p>

	

	
<p>
	
	Для агентства було створено спеціальну оперативну групу для отримання повідомлень про корупцію, розгляду та проведення попереднього розслідування й подальшої роботи з правоохоронними органами. За перший рік роботи група отримала 85 публічних скарг, пов’язаних із корупцією, у 2007-му Наглядова рада повідомила про 153 випадки потенційного шахрайства до правоохоронного органу Індонезії – Комісії з викорінення корупції.</p>
<p>
	Свою діяльність агентство здійснювало в рамках створеного перед цим Генерального плану відбудови, який був спрямований на відбудову житла, засобів існування переважно через кошти приватного сектору та грантову підтримку. Цей документ і став орієнтиром для роботи інституції.</p>

	Генеральний план із відновлення Ачеху та Ніасу
<p>
	Майбутні середньострокові зусилля з відновлення найбільш зруйнованих островів були сформовані в Генеральному плані реконструкції та реабілітації Ачеху й Ніасу. Документ, розроблений Національним агентством з планування розвитку, охоплював п’ятирічний період реалізації – з 2004 до 2009 року.</p>
<p>
	Однак на етапі створення документу виникли розбіжності щодо коректності відображення прагнень відновлення між органами місцевого самоврядування та НУО. Тому очільник новоствореного агентства ухвалив рішення не ретельно дотримуватися розробленого плану, а використовувати його як довідковий. Після закінчення терміну дії документ слугував орієнтиром для підготовки технічного плану в довгостроковій перспективі.</p>

	

	
<p>
	Для скринінгу й оцінки виконання плану дій уряд розробив систему моніторингу, яка наділяла відповідними повноваженнями членів Наглядової ради Агентства з реконструкції та реабілітації та Національного агентства з планування розвитку. </p>
<p>
	За 4 роки діяльності агентство виконало 94% від того, що було зазначено в початковому Генеральному плані. Було скоординовано 12 500 різних проєктів із залученням понад 60 донорів і агенцій, а також близько 700 НУО. Також реалізували понад 5000 власних проєктів реконструкції.</p>

	Який досвід відновлення Індонезії релевантний для України?
<p>
	Нині моделі та практики посткризового управління, які здійснювалися індонезійським агентством, високо оцінені у світі. Велика кількість міжнародних партнерів та експертів вбачають, що Україна може перейняти успішний досвід Індонезії у післявоєнній відбудові.</p>

	<p>
		Україна зараз активно опрацьовує власне бачення майбутнього. Програми комплексного відновлення, розроблені максимально з урахуванням інтересів громади, мають вирішальне значення для ефективного відновлення й розвитку. Тож важливо, щоб вони були спрямовані на забезпечення сталого розвитку територій та інфраструктури, що створить належні умови для життя й діяльності людей.</p>

<p>
	У січні 2023 року в Україні створили окрему інституцію, яка відповідатиме за реалізацію проєктів відбудови – Державне агентство відновлення та інфраструктурних проєктів. В основу роботи новоствореного органу також закладені принципи прозорості та підзвітності, а його діяльність має ґрунтуватися на потребах громад ы регіонів.</p>
<p>
	Для ефективності впровадження планів повоєнної відбудови в Україні слід розробити сталу й справедливу антикорупційну політику, провівши реформи правосуддя та правоохоронної системи, реформу державної служби. Ця необхідність продиктована як умовами, що складаються в нашій країні десятиліттями, так і досвідом з відновлення Індонезії.</p>
<p>
	Посилена увага в процесі відбудови України приділяється розвитку soft-skills у населення, аби підсилити їхню спроможність бути затребуваними на ринку праці або ж розпочинати власне підприємство, даючи робочі місця іншим. Для розвитку власного бізнесу створені можливості як з боку уряду, так і міжнародних партнерів, а затребуваність населення на ринку праці підвищується шляхом програм перекваліфікації та навчання. </p>
<p>
	Важливо також забезпечити активну участь громади в процесі розробки та реалізації програм – це допоможе підвищити їхню ефективність і забезпечить задоволення потреб населення.</p>
<p>
	Зрештою, комплексне відновлення вимагає значних ресурсів, тому важливо забезпечити ефективне використання коштів і створити належні механізми контролю, послуговуючись наявними здобутками та перевагами в цифровізації.</p>
<p>
</p><br><a href="https://mind.ua/openmind/20256734-vid-krizi-do-rozvitku-indoneziya-yak-priklad-vidnovlennya-dlya-ukrayini" target="_blank">Джерело</a>