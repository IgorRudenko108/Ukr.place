<h1>НБУ оновив рекорд міжнародних резервів за останні 11 років – $35,9 млрд на 1 травня 2023</h1><br><img style='max-width: 100%;' src='http://s.mind.ua/img/forall/a/202568/96.jpg'><br><p style='background: #eee; padding: 8px; margin-top: 10px;'>Зростання за місяць: +13% (більший обсяг від вищезазначеного було зафіксовано в серпні 2011 року)<br clear="all"></p><p>
	У квітні резерви зросли на 13% завдяки надходженням від міжнародних партнерів на тлі подальшого зниження обсягів чистого продажу валюти Національним банком та помірних боргових виплат країни в іноземній валюті.</p>
<p>
	Про це повідомляє НБУ.</p>
<p>
	На валютні рахунки уряду в Національному банку надійшло 5 851,6 млн дол. США. З цієї суми:</p>

	
		2 706,5 млн дол. США –  у межах нової програми розширеного фінансування МВФ;
	
		1 652,5 млн. дол. США – макрофінансова допомога від ЄС;
	
		1 250,0 млн. дол. США – від Сполучених Штатів (через трастовий фонд Світового банку);
	
		242,6 млн дол. США – від розміщення валютних облігацій внутрішньої державної позики (ОВДП).

<p>
	Уряд України виплатив за обслуговування та погашення державного боргу в іноземній валюті 446,0 млн дол. США, з яких 282,7 млн дол. США – за обслуговування та погашення валютних ОВДП, 113,1 млн дол. США – боргу перед Світовим банком, решта – боргу перед іншими міжнародними кредиторами. Крім того, Україна сплатила Міжнародному валютному фонду 107,4 млн дол. США.</p>
<p>
	У квітні 2023 року Національний банк (відповідно до балансових даних) продав на валютному ринку 1 374,1 млн дол. США та викупив до резервів – 3,7 млн дол. США. Отже, чистий продаж валюти НБУ минулого місяця знизився порівняно з березнем 2023 року на 298,5 млн дол. США – до 1 370,4 млн дол. США. Обсяги інтервенцій НБУ з продажу іноземної валюти на валютному ринку України знижуються четвертий місяць поспіль. Така динаміка у квітні зумовлена як галузевими чинниками (зменшення імпорту енергоресурсів, збільшення продажу валюти для проведення посівної, певна активізація роботи гірничо-металургійних підприємств), так і подальшим обмеженням непродуктивного відпливу капіталу з України. Крім того, послідовна монетарна політика НБУ, спрямована на підвищення привабливості гривневих активів, та відмова від прямого фінансування дефіциту бюджету в 2023 році сприяли стабілізації курсових очікувань.</p>
<p>
	Бекграунд. Раніше Mind писав, що з початку війни через продаж ОВДП уряд залучив майже 429 млрд гривень – НБУ.</p>
<p>
</p><br><a href="https://mind.ua/news/20256896-nbu-onoviv-rekord-mizhnarodnih-rezerviv-za-ostanni-11-rokiv-359-mlrd-na-1-travnya-2023" target="_blank">Джерело</a>