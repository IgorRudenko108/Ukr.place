<h1>ФГВФО виставив на торги 19 травня активи банку «Фінанси та кредит»</h1><br><img style='max-width: 100%;' src='http://s.mind.ua/img/forall/a/202568/90.jpg'><br><p style='background: #eee; padding: 8px; margin-top: 10px;'>Початкова ціна лоту – 2,1 млрд грн<br clear="all"></p><p>
	До складу лоту входить пул кредитів банку «Фінанси та кредит», що частково перебувають у заставі НБУ. Активи на продаж виставляються повторно.</p>
<p>
	Про це повідомляє ФГВФО.</p>
<p>
	Зазначається, що одним лотом на торги виставлено права вимоги за 10 кредитними договорами, що укладені з суб’єктами господарювання. Компанії-позичальники не перебувають у процесі припинення й ведуть діяльність у сфері виробництва фармацевтичних препаратів і матеріалів. Загальна заборгованість за договорами сягає 2,1 млрд грн. При цьому в заставу банку оформлено, зокрема, єдиний майновий комплекс (нерухоме та рухоме майно, основні засоби) у Львові, площею 36,8 тис. кв. м, об’єкти нерухомості в Києві на вул. Саксаганського загальною площею близко 3 тис. кв. м. і на просп. Перемоги загальною площею 1,7 тис. кв. м. Також у забезпечення виконання зобов'язань за договорами передано прості іменні акції, майнові права на отримання товару, земельні ділянки (загальна площа – 23,7 га) у Київській області.</p>
<p>
	У ФГВФО наголошують, що на продаж виставлено право вимоги за кредитом, а не заставне майно. Тому переможець аукціону отримає право вимагати від боржника повернення коштів, зокрема шляхом звернення стягнення на заставне майно, у тому числі в судовому порядку. А кошти, отримані від продажу активів банків, що ліквідуються, фонд спрямовує на розрахунки з їхніми кредиторами.</p>
<p>
	Бекграунд. Раніше Mind писав, що цього тижня ФГВФО планує продати активів на загальну суму 11,2 млрд грн.</p>
<p>
</p><br><a href="https://mind.ua/news/20256890-fgvfo-vistaviv-na-torgi-19-travnya-aktivi-banku-finansi-ta-kredit" target="_blank">Джерело</a>