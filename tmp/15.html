<h1>Розкрити гаманця: CRS – обмін фінансовою інформацією користувачів</h1><br><img style='max-width: 100%;' src='http://s.mind.ua/img/forall/a/202568/83.jpg'><br><p style='background: #eee; padding: 8px; margin-top: 10px;'>Скільки коштуватиме неподання відповідної звітності про  власні рахунки за кордоном<br clear="all"></p><p>
	28 квітня 2023 року набрав чинності закон щодо автоматичного обміну фінансовою інформацією (відповідний законопроєкт №8131). Ухвалений наприкінці березня 2023 року документ було підписано Президентом 21 квітня. Наразі новий інструмент для відстеження фінансових рахунків як українців за кордоном, так і інформування іноземних фінансових установ про рахунки в Україні досі викликає багато запитань. Яка доля очікує всіх суб'єктів, на яких розповсюджується дія закону, розповіли Mind радник AVELLUM Антон Задериголова та юристка компанії Ольга Рудевич.</p>
<p>
	Доки сили безпеки і оборони України б’ються за кожен міліметр нашої землі з російськими загарбниками, український бюджет особливо потребує додаткових фінансів для продовження боротьби та відбудови країни після нашої перемоги.</p>
<p>
	Одним із джерел наповнення бюджету можуть стати кошти non-compliant українських HNVIs та UHNVIs, які не платили чи продовжують не платити податки а Україні. Звичайно, що compliant-платники можуть бути спокійні, але їм треба зважати на те, яка інформація може потрапити в українські податкові органи з часом.</p>
<p>
	В українському законодавстві будується інфраструктура, яка дозволить ідентифікувати неоподатковані кошти й обкласти їх податками. Одним із пазлів цієї інфраструктури є автоматичний обмін податковою інформацією. І цей пазл буде додано вже в найближчому майбутньому.</p>
<p>
	Читайте також: Перший обмін податковими даними вже у 2024 році: депутати відкрили Податковий доступ до рахунків українців за кордоном</p>

	Як козаки та козачки за кордон інвестували
<p>
	Деякі з українських HNVIs та UHNVIs тримають свої кошти за кордоном – це факт. Свобода руху капіталу – один з основоположних принципів ЄС. Крім того, ці кошти дуже часто поверталися саме в Україну.</p>
<p>
	Іноземний елемент зазвичай потрібен якраз для захисту від рейдерства, гарантування безпеки двосторонніх угод про захист інвестицій і можливості гнучко врегулювати відносини між партнерами шляхом підписання SHA за англійським правом.</p>
<p>
	Як ці кошти опинилися за кордоном – це предмет для іншої статті та іншої дискусії. Насправді далеко не всі «переставили» кошти з кешу в Україні на іноземний банківський рахунок за допомогою друзів чи спеціально навчених людей у буремні нульові. Значна кількість інвесторів отримували ліцензії Нацбанку й інвестували кошти за кордон до введення НБУ валютних обмежень.</p>
<p>
	Тонким місцем в цій історії досить часто ставали українські податки. Якщо коштами володіла чи володіє фізична особа й отримує доходи від bankable assets в іноземному банку, то українські податки вже одразу не можна було ігнорувати (хоча дехто, мабуть, все одно примудрявся це робити).</p>
<p>
	Респектабельні іноземні банки зазвичай запитують tax compliance confirmation від податкового радника свого клієнта. При цьому зазвичай банк приймає tax compliance confirmation лише солідного податкового радника.</p>
<p>
	Якщо коштами володіла іноземна компанія, то все наче чудово і з українськими податками усе гаразд – і їх просто не було обов’язку платити. Але після першого січня 2022 року все змінилося, оскільки запрацювали українські правила контрольованих іноземних компаній.</p>

	<p>
		Автоматичний обмін податковою інформацією дасть українським податковим органам доступ до деякої інформації про іноземні рахунки фізичних осіб – податкових резидентів України, а також про рахунки іноземних компаній, які контролюються податковими резидентами України.</p>

<p>
	Україна вже приєдналася до Багатосторонньої угоди компетентних органів про автоматичний обмін інформацією про фінансові рахунки (Угода CRS).</p>
<p>
	Читайте також: Жодних підпільних мільйонерів: податківці збираються виявляти українців, які «на папері» отримують мінімальну зарплату, але при цьому тримають мільйони в іноземних банках</p>

	Як працює CRS?
<p>
	Загальний стандарт звітності та належної перевірки інформації про фінансові рахунки (Common Standard on Reporting and Due Diligence for Financial Account Information, далі &amp;#8722; Стандарт CRS) – це міжнародний стандарт, що вимагає від країн, які його імплементують, здійснювати збір інформації про фінансові рахунки й щорічно обмінюватися такою інформацією з юрисдикціями – партнерами з обміну в автоматичному порядку.</p>
<p>
	Автоматичний обмін інформацією за Стандартом CRS відбувається в такий спосіб:</p>

	
		фінансові агенти країни А – наприклад, банки, депозитарні установи, інвестиційні та страхові компанії – перевіряють і виявляють підзвітні фінансові рахунки нерезидентів;
	
		отримані відомості передаються податковим органам країни А;
	
		один раз на рік податкові органи країни А надсилають податковим органам країни В (в Україні таким органом є Державна податкова служба України) наявну в них інформацію щодо всіх резидентів країни В.

<p>
	Збір, зберігання та надсилання інформації здійснюється виключно ув електронній формі, що і є запорукою швидкого й систематичного обміну.</p>
<p>
	Наразі до Угоди CRS долучилося 122 держави – зокрема, й Україна. Ба більше: Верховна Рада вже навіть ухвалила законопроєкт №8131 від 17 жовтня 2022 року, який 21 квітня 2023 року повернуто з підписом Президента. Законопроєкт вносить до національного законодавства зміни, необхідні для імплементації Стандарту CRS.</p>
<p>
	Однак, щоб автоматичний обмін за Стандартом CRS запрацював, Україна має вибрати конкретні юрисдикції, з якими вона планує здійснювати обмін. У свою чергу обрані юрисдикції теж повинні включити Україну до переліку держав, з якими вони готові обмінюватися інформацією.</p>
<p>
	Тобто самого лише приєднання до Угоди CRS недостатньо: обмін діятиме лише за умови, що обидві держави надали на це згоду.</p>

	<p>
		Деякі країни – наприклад, Швейцарія, Німеччина, Маврикій та БВО – вже заявили про готовність обмінюватися інформацією з Україною. Певна річ, надалі цей список буде розширюватися.</p>

<p>
	Актуальний перелік держав – учасниць обміну можна буде знайти в розділі «Activated exchange relationships for CRS information» на вебсторінці ОЕСР.</p>

	Коли почнуться перевірки?
<p>
	Перший звітний період охоплює проміжок від 1 липня 2023 року до 31 грудня 2023 року.</p>
<p>
	З 1 липня 2023 року фінансові агенти мають розпочати проведення належних комплексних перевірок рахунків нерезидентів.</p>

	<p>
		Термін для подачі інформації про підзвітні рахунки за перший звітний період розпочнеться не раніше 1 липня 2024 року (однак Мінфін також має право встановити інший термін), а перший обмін інформацією з компетентними органами юрисдикцій-партнерів заплановано на вересень 2024 року.</p>

<p>
	Надалі фінансові агенти повинні будуть подавати контролюючому органу звіт про підзвітні рахунки щороку до 1 липня.</p>
<p>
	Читайте також: Показати себе: нові правила розкриття бенефіціарів діють з початку 2023 року</p>

	Хто на радарі?
<p>
	Податкові органи збиратимуть й обмінюватимуться інформацією про підзвітні фінансові рахунки нерезидентів: банківські та платіжні рахунки, рахунки в цінних паперах тощо.</p>
<p>
	До такої інформації належить, зокрема:</p>

	
		ім’я (найменування) власника підзвітного рахунку, його адреса, юрисдикція резидентства, ІПН, дата й місце народження;
	
		номер рахунку;
	
		залишок чи вартість рахунку на кінець звітного періоду;
	
		загальна валова сума отриманого на рахунок доходу, зокрема доходу за цінними паперами й іншими фінансовими активами.

<p>
	Для того щоб визначити, чи є рахунок підзвітним, фінансові агенти мають провести щодо нього комплексну належну перевірку.</p>

	Фізичні особи
<p>
	Перевірятимуться рахунки всіх фізичних осіб-нерезидентів, однак ретельність і строки перевірки залежить від типу рахунку.</p>
<p>
	Залежно від суми сукупного залишку або вартості рахунку на кінець звітного періоду рахунки фізичних осіб поділяються на рахунки з низькою (до $1 млн) та високою (понад $1 млн) вартістю.</p>
<p>
	При перевірці рахунків із низькою вартістю пошук інформації здійснюватиметься у електронних базах даних. А для рахунків із високою вартістю додатково може здійснюватися аналіз даних у паперовій формі.</p>

	Юридичні особи
<p>
	Перевірці підлягають рахунки юридичних осіб, сукупний залишок або вартість яких перевищує $250 000.</p>
<p>
	Підзвітними серед них вважаються ті, які:</p>

	
		належать одній чи кільком юридичним особам-нерезидентам, або
	
		належать одній чи кільком пасивним нефінансовим установам (НФО), які контролюються одним або декількома нерезидентами.

<p>
	Перелік ознак пасивних НФО міститься в Стандарті CRS і є доволі широким. Серед іншого, пасивною НФО є установа, у якої понад 50% валового доходу за попередній звітний період отримано з пасивних доходів.</p>
<p>
	Читайте також: Рахунок за кордоном: яку інформацію передаватимуть іноземні банки українській податковій</p>

	Що робити?
<p>
	Відтепер на вимогу фінансових агентів власники рахунків повинні подавати:</p>

	
		документи самооцінки стосовно себе та контролюючих осіб для перевірки статусу резидента певної юрисдикції;
	
		звіт у розрізі країн міжнародної групи компаній (якщо особа належить до міжнародної групи компаній);
	
		інформацію про структуру власності та кінцевих бенефіціарних власників (якщо іноземна компанія має місце ефективного управління на території України або веде діяльність через постійне представництво);
	
		повідомлення про укладення та припинення договору щодо управління або адміністрування траста, фінансову звітність щодо траста та інші відомості (якщо особа є управителем або адміністратором траста); 
	
		іншу інформацію та документи, необхідні для перевірки фінансових рахунків і складання звітності.

<p>
	Якщо такі документи не буде надано, то установа може відмовитися обслуговувати клієнта (наприклад, відкривати рахунки або укладати договори).</p>
<p>
	Читайте також: Відстежити гроші: податкова дізнається про закордонні рахунки українців</p>

	Які можуть бути наслідки?
<p>
	Базові негативні наслідки для власників підзвітних рахунків можуть бути такими:</p>

	
		штраф у розмірі до 670 000 гривень (100 розмірів мінімальної заробітної плати, встановленої законом на 1 січня звітного року) – за недотримання правил розкриття інформації про підзвітні рахунки;
	
		штраф у розмірі 268 400 гривень за кожний звітний рік (100 розмірів прожиткових мінімумів) – за неподання звіту про КІК; та
	
		донарахування податкових зобов’язань, штраф у розмірі від 25% до 50% від цих податкових зобов’язань, а також пеня – за не відображення іноземного доходу резидента України.

<p>
	Окрім того, якщо сума несплачених податків перевищує 3 720 000 грн, то настає кримінальна відповідальність.</p>
<p>
	Потенційні покарання є такими:</p>

	
		штраф у розмірі до 425 000 грн (25 тисяч неоподатковуваних мінімумів доходів громадян);
	
		позбавлення права займатися певними видами діяльності на строк до трьох років; або
	
		спеціальна конфіскація майна обвинуваченого.

<p>
	Строк притягнення до кримінальної відповідальності становить 5 років з моменту вчинення злочину (тобто моменту несплати податку за певний рік). Однак у разі, коли сума несплачених податків буде більшою за 8 680 000 грн, то строк притягнення до кримінальної відповідальності складатиме 10 років з моменту вчинення злочину.</p>

	Усе таємне стане відомим
<p>
	Беручи до уваги всю інформацію, описану вище, більшість людей однозначно задумається над тим, що не варто розраховувати на те, що українські податкові чогось не дізнаються. Набагато ефективнішою стратегією є діяти з презумпцією того, що вся інформація так чи інакше може стати відома.</p>
<p>
	Румунсько-американський бізнесмен Александру Біттнер, наприклад, протягом п’яти років не подавав звітності про свої закордонні активи. Однак коли американські податкові органи дізналися про це, то наклали на бізнесмена штраф у розмірі $2,72 млн.</p>
<p>
	Звісно, українські штрафи дещо менші, але ж справа ще в донарахованих податках і штрафах за такі донарахування.</p>
<p>
	Тому радимо добре вивчити нові правила звітування та приготуватися до змін, які принесе впровадження CRS в Україні.</p><br><a href="https://mind.ua/openmind/20256883-rozkriti-gamancya-crs-obmin-finansovoyu-informacieyu-koristuvachiv" target="_blank">Джерело</a>