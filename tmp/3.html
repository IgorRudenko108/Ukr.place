<h1>Федеральний резерв знову підвищив базову ставку на 0,25% в. – до 5–5,25%</h1><br><img style='max-width: 100%;' src='http://s.mind.ua/img/forall/a/202568/95.jpg'><br><p style='background: #eee; padding: 8px; margin-top: 10px;'>Востаннє така ставка була у 2007 році, напередодні фінансової кризи 2008 року<br clear="all"></p><p>
	У пресрелізі Федрезерву не пояснили необхідність подальшого посилення грошово-кредитної політики. Лише зазначили, що «комітет продовжує стежити за інфляційними ризиками».</p>
<p>
	Про це стало відомо з пресрелізу Федрезерву.</p>
<p>
	«Американська банківська система надійна та стійка. Жорсткі умови кредитування для домогосподарств і бізнесу, ймовірно, позначатимуться на економічній активності, темпах працевлаштування та інфляції. Потенційний масштаб цих наслідків, як і раніше, не зрозумілий. Комітет продовжує дуже уважно стежити за інфляційними ризиками», – йдеться в заяві ФРС.</p>
<p>
	На пресконференції глава ФРС Джером Пауелл заявив, що рішення про те, чи слід робити паузу в циклі підвищення ставок, буде ухвалено на червневому засіданні.</p>
<p>
	За словами Пауелла, інфляція в США сповільнилася порівняно із серединою минулого року, але ціновий тиск залишається високим. Процес повернення інфляції до цільового показника 2% далекий від завершення.</p>
<p>
	Прогнози ФРС для інфляції не допускають можливості зниження ставки протягом найближчих місяців, сказав він.</p>
<p>
	Він зазначив, що Федрезерв намагається оцінити, чи є поточний рівень ставки достатнім, щоб забезпечити повернення інфляції до цільового показника.  «Зараз сказати це з упевненістю не можна», – підсумував Пауелл.</p>
<p>
	Бекграунд. Раніше Mind писав, що американські індекси падають на тлі проблем банку Credit Suisse.</p>
<p>
</p><br><a href="https://mind.ua/news/20256895-federalnij-rezerv-znovu-pidvishchiv-bazovu-stavku-na-025-v-do-5525" target="_blank">Джерело</a>