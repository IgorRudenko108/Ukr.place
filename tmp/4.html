<h1>Внаслідок обстрілу на Донеччині пошкоджена ЛЕП, дві шахти знеструмлені</h1><br><img style='max-width: 100%;' src='http://s.mind.ua/img/forall/a/202568/94.jpg'><br><p style='background: #eee; padding: 8px; margin-top: 10px;'>Після удару понад 100 000 споживачів втратили електропостачання, однак його вже відновили<br clear="all"></p><p>
	Унаслідок обстрілу на Донеччині пошкоджена лінія електропередач.</p>
<p>
	Про це повідомляє Міненерго.</p>
<p>
	Після пошкодження ліній електропередач було знеструмлено понад 100 000 споживачів, зокрема дві вугільні шахти в місті Торецьк. Станом на ранок, енергетики вже відновили живлення для побутових абонентів.</p>
<p>
	Також через бойові дії залишається відключеною частина абонентів у Сумській, Харківській, Запорізькій, Херсонській областях. Водночас енергетики за минулу добу відновили електропостачання більш ніж для 32 000 мешканців регіону.</p>
<p>
	Відомство наголошує, що відновлювальні роботи енергетики виконують з великим ризиком для життя – за останню добу загинули троє працівників «Херсонобленерго».</p>
<p>
	Крім того, на Харківщині група енергетиків, які працювали над відновленням мереж, натрапила на ворожу міну. Фахівці не постраждали, однак є жертви серед саперів.</p>
<p>
	Загалом із початку повномасштабної російської агресії загинули 119 працівників енергетичних підприємств, а ще понад 300 отримали поранення.</p>
<p>
	Бекграунд. Раніше Mind повідомляв, що окупанти обстріляли одну з теплоелектростанцій ДТЕК. Внаслідок удару люди не постраждали, на відміну від обладнання підприємства.</p><br><a href="https://mind.ua/news/20256894-vnaslidok-obstrilu-na-donechchini-poshkodzhena-lep-dvi-shahti-znestrumleni" target="_blank">Джерело</a>