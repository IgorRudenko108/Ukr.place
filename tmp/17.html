<h1>Держсекретар США оголосив про пакет військової допомоги Україні на $300 млн</h1><br><img style='max-width: 100%;' src='http://s.mind.ua/img/forall/a/202568/81.jpg'><br><p style='background: #eee; padding: 8px; margin-top: 10px;'>Пакет містить ПТРК AT-4 та Carl Gustaf і вперше – некеровані авіаційні ракети Hydra-70, стрілецьку зброю та боєприпаси до неї<br clear="all"></p><p>
	Держсекретар США Ентоні Блінкен оголосив про новий пакет допомоги Україні в розмірі $300 млн. Це 37-ме надання допомоги у сфері безпеки з початку вторгнення росії більше року тому, сказав Блінкен у заяві.</p>
<p>
	Джерело: CNN</p>
<p>
	Пакет включатиме «додаткові боєприпаси для високомобільних артилерійських ракетних систем, гаубиці, артилерійські та танкові боєприпаси, протитанкову зброю, ракети, стрілецьку зброю та боєприпаси, вантажівки та трейлери для транспортування важкого обладнання, запасні частини та інше польове обладнання, необхідне для зміцнення захисників України на полі бою».</p>
<p>
	Зазначається, що допомога містить ПТРК AT-4 та Carl Gustaf і вперше – некеровані авіаційні ракети Hydra-70, стрілецьку зброю та боєприпаси до неї, вантажівки й причепи для перевезення важкої техніки.</p>
<p>
	Раніше в середу прес-секретар Білого дому Карін Жан-П’єр заявила, що пакет надійшов після «значної роботи уряду США протягом останніх кількох місяців, щоб виконати запити України напередодні її запланованого контрнаступу та забезпечити наявність необхідної зброї та обладнання».</p>
<p>
	«Цей новий пакет допоможе Україні продовжувати мужньо захищатися перед обличчям жорстокої, неспровокованої та невиправданої війни росії. Росія може завершити війну сьогодні. Поки вона цього не зробить, Сполучені Штати, наші союзники та партнери будуть об’єднані з Україною стільки, скільки буде потрібно», – сказав Блінкен.</p>
<p>
	Бекграунд. Напередодні повідомлялося, що Данія надішле Україні військову допомогу обсягом $250 млн для підтримки контрнаступу.</p><br><a href="https://mind.ua/news/20256881-derzhsekretar-ssha-ogolosiv-pro-paket-vijskovoyi-dopomogi-ukrayini-na-300-mln" target="_blank">Джерело</a>