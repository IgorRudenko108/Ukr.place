<h1>Мінлива хмарність: російське Gismeteo – у топ-3 сервісів прогнозу погоди в Україні, його власник працює з міноборони рф та фсб</h1><br><img style='max-width: 100%;' src='http://s.mind.ua/img/forall/a/202568/82.jpg'><br><p style='background: #eee; padding: 8px; margin-top: 10px;'>А вітчизняні рекламодавці фінансують цей «бенкет»<br clear="all"></p><p>
	Український Sinoptik, російське Gismeteo та американська Weather – ось трійка найпопулярніших у нашій країні сервісів прогнозу погоди, ранжованих за даними Similarweb. Тільки за березень 2022 року трафік gismeteo.ua перевищив 54,1 млн. А деякі українці взагалі продовжують користуватися gismeteo.ru (3,75 млн відвідувань з нашої країни за той самий період).</p>
<p>
	Власник Gismeteo – НВЦ «Меп Мейкер» – торік заробив 460 млн рублів і сплатив до бюджету рф близько 116 млн руб. Частина цих грошей надійшла від рекламодавців з України. Mind дізнавався деталі, як таке могло статися. </p>
<p>
	Що відомо про російську компанію? НВЦ «Меп Мейкер» зареєстровано 1999 року в москві. Компанію заснували колишні співробітники Гідрометцентру рф – Юрій Шмелькін, Олексій Соломін та Юрій Юсупов. Наразі, за даними росреєстрів, у «Меп Мейкер» близько 70 співробітників і два представництва: у Німеччині та… Україні.</p>

	<p>
		НВЦ займається розробкою програмних продуктів для збирання, обробки та відображення метеорологічної інформації. Ці продукти використовують авіаційні, сільськогосподарські підприємства, логістичні бізнеси тощо. Наприклад, «ГИСметео Авиа» допомагає робити авіаційні прогнози, розрахунки за маршрутом, польотну документацію.</p>

<p>
	«Основні клієнти – метеорологи та військові», – в одному з інтерв’ю раніше розповідав Шмелькин. В іншому доповнював, що у військових структурах – понад 100 комплектів «ГИС Метео». Крім того, вони стоять у спеціалістів фсб, у структурах ржд, в аеропортах тощо. Зараз на сайті «Меп Мейкер» наявна точніша інформація: партнери компанії – міноборони рф, мчс (що входить до фсб), «аерофлот», «российские железные дороги», ГК «Промышленная безопасность» тощо.</p>

	
<p>
	За даними росреєстрів, «Меп Мейкер» володіє двома товарними знаками – «ГИСметео» та GISmeteo.</p>

	
<p>
	Що являє собою власне Gismeteo? Цей сервіс партнери запустили відразу після реєстрації «Меп Мейкер». На сьогодні Gismeteo працює в шести країнах: рф, Україні, Казахстані, білорусі, Литві та Латвії. Раніше Шмелькін уточнював, що більша частка обороту «Меп Мейкер» – доходи від Gismeteo.</p>
<p>
	Звідки саме сервіс бере дані для прогнозів погоди – не відомо. На старті Шмелькін відверто зізнавався, що використовує якісь «безкоштовні американські метеорологічні дані». «Точність прогнозів хвилює користувачів менше, ніж зручність сервісів», – пояснював співвласник компанії її «бізнес-модель».</p>
<p>
	Пізніше партнери розповідали в медіа, що Gismeteo збирає метеодані через Всесвітню метеорологічну організацію, Росгідромет, із якихось супутників, радіолокаційних інструментів та інших неназваних джерел. Та доповнювали: у «Меп Мейкера» розроблена математична модель, але компанія попереджає користувачів, що дані Gismeteo не проходять додатковий контроль якості з боку синоптиків, тож ресурс не може гарантувати їхню достовірність.</p>

	<p>
		Зараз на Gismeteo немає пояснень для користувачів про джерела даних.</p>

<p>
	Кому належить «філія» сервісу в Україні? Українське представництво – ТОВ «НПЦ «Меп Мейкер» – зареєстровано 2010 року. У 2020-му компанія анулювала реєстрацію платника ПДВ та начебто пішла з ринку. Втім продовжила публікувати на gismeteo.ua прайси на розміщення реклами.</p>

	
<p>
	На «Меп Мейкер» і досі висить невеликий податковий борг. В останній офіційний рік роботи компанія задекларувала нуль доходів та 67 300 грн збитку. 2019-й закінчила із 1,2 млн грн виручки та 1,072 млн прибутку. </p>
<p>
	Зараз на сайті gismeteo.ua жодних даних про зареєстровану в Україні юрособу. Втім є суперечливі свідчення. На одній із сторінок стверджується, що НВЦ «Меп Мейкер» володіє і управляє сайтом gismeteo.ua, є власником виключних прав у повному обсязі на товарний знак Гісметео/Gismeteo.</p>

	
<p>
	На іншій – обтічний натяк, що права – у власності польського маркетингового агентства Endita.</p>

	
<p>
	Співвласники цієї польської компанії – Тетяна Приступа на Андрій Приступа. Останній – (колишній) директор Gismeteo.ua. Цікаво, що в Україні зареєстровано ТОВ з аналогічною назвою, видом діяльності та власниками. Втім Gismeteo.ua чомусь посилається на польську компанію. За даними YouControl, у власності ТОВ «Ендіта» – дві торгових марки, але не Гісметео/Gismeteo.</p>

	

	<p>
		Цю плутанину журналістка Mind спробувала розв'язати, зателефонувавши за єдиним вказаним на gismeteo.ua номером. Втім діалог не склався. Слухавку підняв російськомовний чоловік:</p>

<p>
	– Ало-ало!</p>
<p>
	– Доброго дня! Я потрапила в компанію Gismeteo?</p>
<p>
	– Что?</p>
<p>
	– Добрий день! Це Gismeteo?</p>
<p>
	Чоловік поклав слухавку. На повторні виклики не реагував. Схожий результат редакція отримала, надіславши запити на офіційну адресу gismeteo.ua та власнику Endita Андрію Приступі. Наразі листи залишилися без відповіді.</p>
<p>
	Як Gismeteo продовжує заробляти в Україні? У цього бізнесу декілька джерел доходів. Перше та головне – розміщення банерів. Mind провів на сайті gismeteo.ua десь пів години. За цей час продивився безліч реклами від маленьких українських бізнесів та великих вітчизняних і міжнародних компаній: «Сільпо», Terrafood (ТМ «Ферма»), Jysk, Philips, Opel, Procter &amp; Gamble тощо.</p>

	

	
<p>
	Чи знають рекламодавці, що вони спонсорують? Ця реклама продається не напряму, а через Google Ads та таргетується за зацікавленнями. Хоча рекламодавці, якщо є бажання, можуть налаштовувати покази своїх банерів тільки на конкретних ресурсах.</p>

	<p>
		Чи може «Google Україна» на внутрішньому ринку обмежити розміщення реклами на сайтах, які належать російському бізнесу? Або маркувати такі сервіси, щоб рекламодавці бачили, де саме вони дозволяють ставити банери, та могли виключити підозрілі ресурси з переліку? На ці питання Mind в українському офісі Google поки не відповіли.</p>

<p>
	Друге джерело доходів – розміщення на сайті новин партнерів. Зараз серед них – ресурси rbc.ua, unian.ua, glavred.net, bzh.life, kyiv.ukrainianwall.com, shuba.life, clck.idealmedia.io. «Партнери» можуть оплачувати послуги як «живими» грошима, так і бартером.</p>
<p>
	Третє джерело виручки – створення та підтримка «погодних інформерів» для сайтів компаній. Такі рішення створюються під замовника й оплачуються за щомісячною передплатою.</p>

	
<p>
	Чи платять власники Gismeteo податки в Україні з доходів, які отримують на нашому ринку? На це питання Mind поки відповісти не може. ТОВ «НПЦ «Меп Мейкер» офіційно вже не працює. ТОВ «Ендіта» доходи декларує (2,25 млн грн за 2022 рік). Але збиток перевищує виручку майже на 700 000 грн, за даними Оpendatabot.</p>

	
<p>
	Також невідомо, доходи ТОВ «Ендіта» отримані тільки від Gismeteo (якщо отримані) чи й від  іншої діяльності. У компанії взагалі немає українського сайту, тільки польський. А власник бізнесу Андрій Приступа читає в месенджері запит редакції… та мовчить.</p>
<p>
	Викликає питання й розмір доходів. Для прикладу візьмемо перше джерело виручки – рекламні банери. Кожного разу, коли користувач заходить на gismeteo.ua – бачить щонайменше один банер (на головної сторінці сайту їх п’ять). За кожен показ стягується платня. У березні в gismeteo.ua було понад 54 млн відвідувань. Множимо цей трафік на середній тариф за розміщення (70 грн за 1000 показів), віднімаємо ймовірну знижку через Google Ads (скажімо, 50%) й отримуємо дохід 1,9 млн грн лише за один місяць. Порівнюємо цю суму з офіційно задекларованим річним доходом «Ендіта» (2,25 млн грн) – «щось» не сходиться.</p><br><a href="https://mind.ua/publications/20256882-minliva-hmarnist-rosijske-gismeteo-u-top-3-servisiv-prognozu-pogodi-v-ukrayini-jogo-vlasnik-pra" target="_blank">Джерело</a>