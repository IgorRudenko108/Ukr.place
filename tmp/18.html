<h1>Україна і 5 північних країн підписали спільний документ про підтримку вступу України в НАТО</h1><br><img style='max-width: 100%;' src='http://s.mind.ua/img/forall/a/202568/80.jpg'><br><p style='background: #eee; padding: 8px; margin-top: 10px;'>У рамках Саміту Ради Європи в Рейк'явіку 16-17 травня буде презентовано міжнародний реєстр збитків, завданих Україні росією<br clear="all"></p><p>
	Північні країни-члени НАТО продовжать підтримувати Україну на її шляху до Альянсу.</p>
<p>
	Джерело. Про це ідеться у Спільній заяві президентів Фінляндії та України, прем'єр-міністрів Данії, Ісландії, Норвегії та Швеції, підписаній у рамках Саміту Північних країн та України, що відбувся в Гельсінкі, передає Інтерфакс-Україна.</p>
<p>
	«На Бухарестському саміті 2008 року союзники домовилися, що Україна стане членом НАТО. Політика відкритих дверей НАТО твердо закріплена у Вашингтонському договорі. Україна офіційно запросила прискорену процедуру вступу до НАТО у вересні 2022 року. Північні країни-члени НАТО продовжуватимуть підтримувати Україну на її шляху до майбутнього членства», – зазначено в тексті документа.</p>
<p>
	Зазначається, що ще до вступу до НАТО безпека України має велике значення для Альянсу, у зв'язку з чим Україна та Північні країни НАТО з нетерпінням чекають рішень на саміті НАТО у Вільнюсі в липні 2023 року.</p>
<p>
	Країни Північної Європи продовжать надавати рішучу підтримку у зміцненні української обороноздатності, а також політично, фінансово, гуманітарно – доти, доки цього потребуватимуть, і в індивідуальному форматі, і у форматах міжнародного співробітництва в ЄС, НАТО, ООН.</p>
<p>
	Учасники Саміту підтвердили, що росія має негайно, повністю і беззастережно вивести всі свої збройні сили з території України в межах її міжнародно визнаних кордонів.</p>
<p>
	Країни Північної Європи підтримують ініціативу України щодо встановлення справедливого і сталого миру на основі Формули миру і готові співпрацювати з Україною для забезпечення якнайширшої міжнародної участі в реалізації мирного плану.</p>
<p>
	Також, наголошується в документі, учасники Саміту твердо прихильні притягненню до відповідальності осіб, винних у воєнних злочинах у зв'язку з агресивною війною росії проти України. У зв'язку з цим, Північні країни виступають за створення Спеціального трибуналу.</p>
<p>
	Крім того, учасники мають намір продовжувати працювати разом з іншими країнами над розробкою механізмів для забезпечення компенсації втрат, травм і збитків, завданих російською агресією. Зокрема, у рамках Саміту Ради Європи в Рейк'явіку 16-17 травня 2023 року буде презентовано міжнародний реєстр збитків, завданих Україні росією.</p>
<p>
	Як наголошується в документі, учасники згодні з необхідністю посилення колективного тиску на росію за допомогою подальших санкцій, щоб послабити її здатність продовжувати агресивну війну.</p>
<p>
	Крім того, країни Північної Європи разом із міжнародними організаціями та партнерами мають намір брати участь у відбудові та реконструкції України після війни, а також рішуче підтримувати Україну в її зусиллях із проведення реформ і у виконанні вимог, необхідних для якнайшвидшого початку переговорів про вступ до ЄС.</p>
<p>
	Бекграунд. Нагадаємо, в МЗС Польщі звинуватили Німеччину в затягуванні вступу України в НАТО.</p>
<p>
</p>
<p>
</p><br><a href="https://mind.ua/news/20256880-ukrayina-i-5-pivnichnih-krayin-pidpisali-spilnij-dokument-pro-pidtrimku-vstupu-ukrayini-v-nato" target="_blank">Джерело</a>